(Unicode)

  
သူရိယသိဒ္ဓန္တတွက်ရိုး ဆိုတာ ရှေးကာလက ကောင်းကင်မှာရှိတဲ့ ဂြိုဟ်တွေကြယ်တွေရဲ့ တည်နေရာ၊ အပြောင်းအလဲ၊ နေကြတ်၊ လကြတ်စတာတွေ၊ နက္ခတ်ကြည့်မှန်ပြောင်းတွေမပါခဲ့ဘဲ တွက်ချက်ခဲ့တဲ့ ပညာရပ်ဖြစ်တယ်။  
ခက်ခဲလှတယ်လို့ မဆိုနိုင်ပေမယ့် စိတ်ဝင်စားမှုရှိမှ လေ့လာနားလည်နိုင်မှာမို့ စိတ်ဝင်စားမှုရှိမှသာ ဆက်လက်ဖတ်ရှု့သင့်တယ်။ တိုးတက်ထွန်းကားတဲ့ခေတ်ကာလကြီးမှာ ဒါတွေလိုအပ်သလားဆို မလိုအပ်တော့ဘူးလို့ ပြောနိုင်တယ်။ ဘာကြောင့် အချိန်ကုန်ခံ ရေးနေလည်းဆိုရင် အမွေအနှစ်ဆိုတဲ့ တန်ဖိုးအရ မှတ်တမ်းတင် ထိန်းသိမ်းဖို့ လုပ်ရတယ်လို့ ဆိုမယ်။  
သူရိယသိဒ္ဓန္တတွက်ရိုး တွေကို နားလည်ဖို့ အရင်ဆုံး ဝေါဟာရအဓိပ္ပါယ်တွေကို သိအောင်အရင်လုပ်ရမယ်။  
  
  
စတုယုဂ်  
  
ဟိန္ဒူ တွေရဲ့ အယူအဆအရ အချိန်ကာလကြီးကို ယုဂ် ( Age) ၄ ယုဂ် ခွဲထားတယ်။  
၁။ ကတယုဂ် (Golden Age) ၁၇၂၈၀၀၀ နှစ်  
၂။ တြေတယုဂ်(Sliver Age) ၁၂၉၆၀၀၀ နှစ်  
၃။ ဒွာပရယုဂ် (Brazen Age ) ၈၆၄၀၀၀ နှစ်  
၄။ ကလိယုဂ် (Iron Age) ၄၃၂၀၀၀ နှစ်  
  
စုစုပေါင်း စတုယုဂ်နှစ်ပေါင်း ၄၃၂၀၀၀၀ နှစ်  
လက်ရှိခေတ်ကာလဟာ ကလိယုဂ်လို့ ဆိုတယ်။ သူရိယသိဒ္ဓန္တကျမ်းအလိုအရ နေအပါအဝင် ဂြိုဟ်တွေဟာ ကလိယုဂ်အစမှာ သုညဒီကရီမှာ တည်တယ်လို့ဆိုတယ်။ (ဒါကလည်း နက္ခတ်တွက်ရိုးတိုင်းရဲ့ လိုအပ်ချက်ဖြစ်တဲ့ အစမှတ်ကို အခြေပြုတာဖြစ်တယ်။ ) ကလိယုဂ်အစကာလကိုတော့ နှောင်းလူတွေက ဘီစီ ၃၁၀၂ ဖေဖော်ဝါရီ ၁၈ ရက်နေ့လို့ ဆိုတယ်။  
  
  
မဓျဂြိုဟ် (Mean Planet)  
မဓျဂြိုဟ်ဆိုတာ အောက်က ပုံမှာပြထားတဲ့အတိုင်း စက်ဝိုင်း အတိုင်းလှည့်လည်တဲ့ သင်္ချာပဲရှိတဲ့ ဂြိုဟ်တည်နေရာကို ဆိုလိုတယ်။

  

[https://scontent-cdg2-1.xx.fbcdn.net/hphotos-xpf1/v/t1.0-9/s720x720/10387335_10152790560934732_6688799725215312245_n.jpg?oh=06688e7460c4840556befe4539a01c50&oe=569D4310](https://scontent-cdg2-1.xx.fbcdn.net/hphotos-xpf1/v/t1.0-9/s720x720/10387335_10152790560934732_6688799725215312245_n.jpg?oh=06688e7460c4840556befe4539a01c50&oe=569D4310)

  
  
ပျှမ်းမျှဂြိုဟ်အသွား  
၁ ။ နေ (တနင်္ဂနွေ) ၄၃၂၀၀၀၀ (၃၆၅ရက် ၆ နာရီ)  
၂ ။ လ ( တနင်္လာ) ၅၇၇၅၃၃၃၆ (၂၇ ရက် ၇ နာရီ)  
၃။ အင်္ဂါ ၂၂၉၆၈၃၂ (၆၈၆ရက် ၂၃ နာရီ)  
၄။ ဗုဒ္ဓဟူး ၁၇၉၃၇၀၄၄ (၈၇ ရက် ၂၃ နာရီ)  
၅။ ကြာသာပတေး ၃၆၄၂၁၂ ( ၄၃၃၂ ရက် ၇နာရီ)  
၆။ သောကြာ ၇၀၂၂၃၆၄ (၂၂၄ ရက် ၁၆ နာရီ)  
၇။ စနေ ၁၄၆၅၈၀ (၁၀၇၆၄ ရက် ၁၈နာရီ)  
  
ဖုဋဂြိုဟ်စင် (True Planet )  
  
သူရိယသိဒ္ဓန္တကျမ်းအပါအဝင် တွက်ရိုးတွေဟာ နေဗဟိုပြု အမြင်ထက် ကမ္ဘာဗဟိုပြု အမြင်ကို ပဲ အဓိကထားယူတွက်ချက်တယ်။ ဖုဋဂြိုဟ်စင် ဆိုတာ ကမ္ဘာဗဟိုပြု ပီးရရှိတဲ့ ဂြိုဟ်တွေရဲ့ တည်နေရာကို ဆိုလိုတယ်။ သည်လို ဂြိုဟ်စင်တည်နေရာရရှိဖို့ အောက်ပါအဆင့်တွေကို တွက်ချက်ရမှာဖြစ်တယ်။  
၁။ တွက်လိုတဲ့ ရက်ရဲ့ သာဝနရက် ( ကလိယုဂ်အစကနေ တွက်လိုတဲ့ရက်ထိ ရက်စုစုပေါင်း) ကိုရှာရမယ်။  
၂။ ရလာတဲ့ သာဝနရက်ကို အပေါ်က ဂြိုဟ်အသီးသီးရဲ့ မဓျ ပျှမ်းမျှသွားနဲ့ မြှောက်ရပီး ၁၅၇၇၉၁၇၈၂၈ (စတုယုဂ်တစ်ခုလုံးရဲ့ သာဝန ရက်ပေါင်း) နဲ့ စားရမယ်။ ကျန်တဲ့ အကြွင်းက ၃၆၀ စက်ဝိုင်းမှာ ရောက်ရှိနေမယ့် ဂြိုဟ်ရဲ့ ပျှမ်းမျှတည်နေရာဖြစ်တယ်။  
၃။ ရရှိလာတဲ့ ပျှမ်းမျှတည်နေရာက စက်ဝိုင်းပုံတည်နေရာသက်သက်ဖြစ်တဲ့ အတွက် နေနဲ့ လ အတွက် eclipse ပြောင်းဖို့ တကြိမ်တွက်ချက်ပီးသာနဲ့ နေ၊ လ ရဲ့ ကမ္ဘာ့ဗဟိုပြု တည်နေရာကို ရရှိမှာဖြစ်တယ်။ ကျန်တဲ့ ဂြိုဟ်တွေကတော့ အဆင့်ပေါင်း ၄ ဆင့်တွက်ချက်ပီးမှသာ ကမ္ဘာ့ဗဟိုပြုတည်နေရာကို ရမှာဖြစ်တယ် (ဒါကို လေးဖန်စင်တွက်တယ်လို့လည်း ခေါ်တယ်)  
  
ဗဟုသုတအနေနဲ့ သည်နေရာမှာ ပြောချင်တာတခုက သင်္ကြန်ဆိုတာ ဖုဋရဝိ (True Sun Position ) ရဲ့ တည်နေရာက သတ်မှတ်ထားတဲ့ သုညဒီကရီကို ဖြတ်ကျော်တဲ့ အချိန်ကာလကို သင်္ကြန်ကျချိန်လို့ ခေါ်ပီး မဓျရဝိ (ပျှမ်းမျှ နေ Mean Sun Position ) ရဲ့ တည်နေရာက သုညဒီကရီကို ရောက်ရှိတဲ့ အချိန်ကို သင်္ကြန်တက်ချိန် လို့ ခေါ်တယ်။ သင်္ကြန်ကျချိန်နဲ့ သင်္ကြန်တက်ချိန်ကာလကို သင်္ကြန်ကာလလို့ ခေါ်တယ်။ သင်္ကြန်တက်ပီးတာနဲ့ နှစ်ကာလတစ်ခု ကူးပြောင်းတယ်။

  
  
https://kowunnako.blogspot.com/
